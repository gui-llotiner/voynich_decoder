HIStory: Past, Present and Future - Book I, solitamente abbreviato in HIStory, è il nono album da solista del cantante statunitense Michael Jackson, pubblicato dalla Sony Music il 16 giugno 1995 in Europa e il 20 giugno negli Stati Uniti.
L'album è costituito da due dischi: il primo, HIStory Begins, consiste in un Greatest Hits di 15 tra le canzoni di maggiore successo del cantante, mentre il secondo, HIStory Continues, contiene 15 tracce inedite.
HIStory risulta il doppio album più venduto di sempre da un artista solista, con oltre 30 milioni di copie vendute nel mondo (corrispondenti a 60 milioni di unità).
L'album e i suoi singoli ricevettero molti premi e nomination. Tra questi ricevette cinque nomination ai Grammy Award, nell'edizione del 1996 e in quella del 1997, fra le quali quella al premio Album dell'anno, e vinse un Grammy come Miglior video musicale per il video di Scream. Lo stesso video ebbe ben 11 nomination agli MTV Video Music Awards 1995 (record di nomination per un singolo video), vincendo in tre categorie: Miglior video dance, Miglior coreografia e Miglior direzione artistica. Ai World Music Awards 1996 Jackson ricevette cinque premi e stabilì il record per il maggior numero di premi ottenuti da un artista nello stesso anno; tra questi quello per Miglior artista maschile per vendite nel 1996. La rivista Billboard e il Guinness dei Primati certificarono il record di Jackson per i singoli Scream e You Are Not Alone, che furono rispettivamente il primo singolo nella storia a esordire direttamente alla posizione numero cinque e il primo a esordire direttamente alla numero uno nella classifica Billboard Hot 100.
Durante una simulchat nel 1995, Jackson definì l'album HIStory come "un libro musicale":


== Descrizione ==


=== Antefatti ===
Dopo il successo dell'album Dangerous, uscito nel 1991, Jackson si imbarcò nel 1992 nel suo secondo tour da solista, il Dangerous World Tour, che ebbe anch'esso un grande successo. Nell'agosto del 1993, mentre si trovava a Bangkok in Thailandia per una tappa del tour, piovvero su di lui delle accuse di presunte molestie sessuali da parte di un ragazzino di nome Jordan Chandler. La pubblicità negativa e il forte stress che queste gli causarono lo portarono a una dipendenza dagli antidolorifici, costringendolo a concludere il tour prima del tempo e a rifugiarsi in gran segreto a Londra, lontano dai media, in una clinica di riabilitazione. Regolò poi il contenzioso legale per via extragiudiziale.
Nel 1994 a Santo Domingo sposò in segreto l'unica figlia di Elvis Presley, Lisa Marie Presley, che gli era stata vicino durante il movimentato periodo delle accuse. Una volta che il matrimonio venne scoperto dai media, i due si rifugiarono a New York ospiti di Donald Trump alla Trump Tower. Fu in questo periodo di tumulto che Jackson incominciò la lavorazione del suo nuovo album. Tra le prime canzoni che Jackson scrisse in questo periodo, vi fu Stranger in Moscow, che il cantante scrisse in un momento di solitudine in un hotel a Mosca durante il tour, nel pieno del linciaggio mediatico che stava subendo in quel momento.


=== Genesi ===
L'idea iniziale che la Sony Music aveva avuto per quello che sarebbe diventato HIStory era di realizzare una compilation coi maggiori successi dell'artista con l'aggiunta di alcune tracce inedite. Jackson, infatti, dopo ben quattro album di grandissimo successo (Off the Wall del 1979, Thriller del 1982, Bad del 1987 e Dangerous del 1991) non aveva ancora realizzato una raccolta di hit, se non si calcolano le innumerevoli raccolte di vecchi pezzi dell'era Jackson 5 pubblicate dalla Motown. La Sony ci aveva già provato nel 1989, con una raccolta che avrebbe dovuto intitolarsi Michael Jackson's Decade 1979-1989, ma che il cantante aveva preferito posporre a data da definirsi per potersi dedicare al materiale nuovo per l'album Dangerous. Fu così che si decise che il prossimo album del cantante sarebbe stato la tanto agognata raccolta di successi. Col procedere della lavorazione, e con la scrittura di sempre più canzoni inedite da parte di Jackson, abbastanza da riempirci un intero album, la Sony decise di realizzare un album doppio, un disco per i classici e uno per le nuove canzoni, anche se il cantante non amava le antologie e avrebbe preferito un album di solo nuovo materiale. In merito a questo infatti disse: «Per me gli album di raccolte sono noiosi, e io voglio continuare a creare».


=== Composizione e registrazioni ===
La composizione del materiale inedito per HIStory Continues incominciò durante la seconda metà del Dangerous World Tour, nel 1993, assieme al tecnico del suono Brad Buxer, che lo aiutò nella stesura dei brani Stranger in Moscow, Money e Little Susie. Le registrazioni ufficiali dovevano cominciare nel gennaio del 1994 a Los Angeles ma a causa del Terremoto di Northridge in quello stesso mese, che terrorizzò Jackson, furono spostate a New York al The Hit Factory.


=== Collaborazioni ===
A New York Jackson incominciò a lavorare con un team di vecchi e nuovi collaboratori; tornarono a collaborare con lui in studio, oltre a Buxer, i produttori Bill Bottrell e Teddy Riley, che avevano già partecipato alla produzione dell'album Dangerous, il tecnico del suono Bruce Swedien, presente in tutti i suoi album da solista, Slash, per incidere D.S., l'Andraé Crouch Singers Choir, che fu presente in Earth Song e nella title track, e la sorella Janet Jackson, che duettò in Scream; prima di allora Janet aveva solo partecipato ai cori di P.Y.T. di Michael nel 1982, e Michael aveva solo partecipato a quelli Don't Stand Another Chance di Janet nel 1984, rendendo pertanto Scream il primo, e unico, duetto tra i due.

Tra i nuovi collaboratori di Michael Jackson vi erano invece Jimmy Jam & Terry Lewis, che avevano prodotto gli ultimi tre album di successo della sorella Janet e che scrissero con il cantante il duetto Scream, il pezzo contro i mass media e i tabloid, Tabloid Junkie, 2 Bad e la title-track, il produttore R&B Dallas Austin, che contribuì alla stesura di This Time Around e 2 Bad, R. Kelly, che firmò You Are Not Alone, e David Foster, che lo aiutò a produrre Childhood, Earth Song e Smile. Jackson collaborò per la prima volta anche con il rapper Notorious B.I.G. e con il giocatore dell'NBA Shaquille O'Neal, che rapparono rispettivamente sulle tracce This Time Around e 2 Bad, e con il gruppo Boyz II Men, che parteciparono ai cori di HIStory.


=== Pubblicazione ===
L'album inizialmente doveva essere pubblicato nel novembre del 1994, poco prima del proficuo mercato natalizio, come alcuni degli album precedenti del cantante, ma non essendo l'artista ancora soddisfatto dei risultati ottenuti, continuò a limarlo fino alla primavera del 1995.


=== Contenuti ===
HIStory è stato il primo album in cui Jackson mostra le sue abilità di musicista, suonando, oltre ai suoi immancabili beatbox, anche tastiera, sintetizzatori, chitarre, batteria e altre percussioni.
Per i temi affrontati, che spaziano dalle menzogne dei mass media all'ingiustizia, all'avidità, alla solitudine e alla consapevolezza ambientale, HIStory è considerato dalla critica e dal pubblico l'album più personale realizzato dall'artista e quello più organico e vicino a un concept album.


== La copertina ==

La copertina fu realizzata da Diana Walczak, artista degli effetti speciali, che aveva lavorato ad alcuni film hollywoodiani. Jackson voleva che rappresentasse un'enorme statua di sé e che facesse riferimento al titolo dell'album, HIStory (con le prime tre lettere rigorosamente in maiuscolo), che stava a significare sia "storia" ma anche "LA SUA storia". La copertina avrebbe dovuto sintetizzare in un'unica immagine l'idea della sua storia personale e quella dell'intera umanità. Per realizzare quest'opera il cantante chiese a Walczak di ispirarsi all'imponente monumento russo La Madre Patria Chiama!, alto 52 metri. Decise anche che la posa più adeguata era quella dall'apertura del suo Dangerous World Tour del 1992/1993 e dell'esibizione all'Halftime Super Bowl XXVII del 1993.
Partendo da un disegno preparatorio realizzato dal famoso illustratore di locandine di Hollywood, Drew Struzan, Walczak fotografò Jackson in quella posa dalle varie angolazioni e creò a mano una copia della statua in scala ridotta in argilla. Con l'aiuto di due suoi assistenti, lavorò ininterrottamente per una settimana per modellare i 300 chilogrammi di materiale necessari. Una volta messe a punto le rifiniture, inviò delle foto e dei video della scultura, alta circa 1 metro e 20 cm, sia alla Sony sia alla popstar, le quali chiesero che vi fossero apportate alcune modifiche.
Dopo una settimana di ulteriore lavoro, Sony diede il via libera a Walczak per avviare il processo di fusione, che trasformò l'argilla a base d'acqua nella base per uno stampo in silicone simile a gesso. Quindi, utilizzando un pennarello indelebile, l'artista disegnò oltre 10 000 poligoni sulla statua per prepararla al processo di digitalizzazione, che si svolse a Los Angeles. Lo sfondo, le luci e altri materiali in computer grafica presenti sulla copertina dell'album furono aggiunti dopo la digitalizzazione. L'opera originale creata da Walczak, che fu presentata nel settembre del 1994, riproduceva il cantante a figura intera con alla base del piedistallo piccole sagome umane, che servivano ad accentuare la grandezza della scultura. Sony, per creare la copertina, decise infine di ritagliarne la maggior parte, lasciando solo il busto. L'immagine completa venne comunque utilizzata per alcuni poster promozionali e per la copertina della VHS e del DVD Video Greatest Hits - HIStory, mentre una versione della statua sempre in CGI, ma completamente dorata, venne utilizzata per la copertina della VHS e del DVD HIStory on Film, Volume II del 1997.


== Promozione ==
L'album fu pubblicato con il pieno supporto della Sony Music, che investì la cifra record di circa 40 milioni di dollari nella sua realizzazione e pubblicizzazione, grazie anche all'accordo multimilionario firmato lo stesso anno in cui Jackson fondeva il suo catalogo musicale (incluso quello dei "Beatles" od ATV) con quello della Sony, diventando di fatto socio al 50% di Sony/ATV Music Publishing.
La campagna promozionale incluse l'uscita di numerosi singoli, un altrettanto vasto corredo di video musicali, un imponente tour mondiale e un album di remix, pubblicato nel 1997 con il titolo Blood on the Dance Floor: HIStory in the Mix, nel quale furono incluse 5 canzoni inedite e 8 remix tratti dall'album. A tutto ciò si aggiungevano numerosi spot radiofonici e televisivi in tutto il mondo.


=== Il teaser ===

Per anticipare l'uscita dell'album venne realizzato un teaser trailer, conosciuto come HIStory Teaser, della durata di circa 4 minuti, costato circa 8 milioni di dollari, con centinaia di comparse. In questo teaser si vede Jackson marciare alla guida dell'Armata Rossa, acclamato da migliaia di persone ai bordi delle strade, dietro le transenne, e si conclude con l'inaugurazione di una gigantesca statua rappresentante l'artista, tra fuochi d'artificio, elicotteri e urla di gioia dei presenti.
Il video, che fu girato a Budapest alla fine del 1994 e venne soprannominato "The Eastern Europe Redeemer" ("il redentore dell'Europa orientale"), fu diretto da Rupert Wainwright e creò qualche polemica all'uscita perché fu accusato di avere ricalcato parzialmente le immagini del documentario Il trionfo della volontà di Leni Riefenstahl. In un'intervista con Diane Sawyer Jackson negò che il video avesse qualcosa a che vedere con le ideologie politiche e i dogmi di cui trattava il documentario. Sostenne che nel suo video si celebrava invece l'amore, che non vi si vedevano carri armati o violenza ma solo persone che si riunivano per festeggiare, e che il regista aveva tentato di creare un'opera d'arte.
Spiegò anche che il teaser era costruito in modo tale da attirare l'attenzione di tutti e che ottenne l'effetto desiderato.
Il teaser fu anche presentato in alcuni cinema degli Stati Uniti di proprietà della Sony, prima della proiezione dei film, mentre nel resto del mondo venne mostrato in anteprima in televisione, Italia inclusa, a Super, condotto da Gerry Scotti, dove però, per questioni di durata della trasmissione, se ne mostrò una versione accorciata.


=== Le statue ===

Varie statue, di circa dieci metri di altezza, raffiguranti Michael Jackson, repliche di quella creata in computer grafica e che appariva nella copertina dell'album, furono costruite, appositamente per la promozione, e collocate nelle seguenti città:

Londra - su una chiatta itinerante sul fiume Tamigi dove, per il suo passaggio, costrinse a una scenografica apertura del Tower Bridge;
Berlino - nella Alexanderplatz in cima ad un centro commerciale con all'interno il negozio di dischi Saturn music market;
Parigi - nella Avenue des Champs-Élysées accanto al Virgin Megastore;
Madrid - in Plaza Mayor;
Milano - al Parco Aquatica (ora Aquatica Park) anche se inizialmente doveva essere esposta nell'ottagono al centro della Galleria Vittorio Emanuele II ma, a causa del peso delle gru che dovevano sollevarla e che avrebbero potuto danneggiare i mosaici sul pavimento, questa location fu scartata.
Un'altra di queste statue seguì le prime tappe dell'HIStory World Tour nel 1996.
Per il primo concerto a Praga venne eretta sul gigantesco piedistallo dove una volta si trovava una statua di Stalin, creando anche alcune polemiche. Quando il cantante fece tappa ad Amsterdam, donò la statua alla Fondazione per l'infanzia Ronald McDonald. La scultura, con dedica apposta dalla popstar, fu in seguito restaurata e collocata all'esterno di uno dei ristoranti della famosa catena a Best nei Paesi Bassi, fino al 2019, anno in cui venne rimossa a causa delle polemiche sollevate dal documentario Leaving Neverland.
Un'altra replica, però in prospettiva forzata, fu invece collocata in cima alla sede del negozio di dischi Tower Records di Los Angeles.
Una versione ridotta della stessa statua venne realizzata nel 1994 per il teaser trailer dell'album, ed è stata in seguito collocata il 16 luglio 2016 nella hall del Mandalay Bay Resort & Casino a Las Vegas, per promuovere il residency show Michael Jackson: One del Cirque du Soleil.

La statua italiana, dopo essere stata abbandonata per anni a Desio, Milano, nel parcheggio della ditta che si era occupata del suo trasporto e montaggio, è stata poi venduta al Luna Park Europark Idroscalo che l'ha restaurata, ricolorata ed esposta nel suo parco il 22 giugno 2019, per commemorare i dieci anni dalla scomparsa di Michael Jackson e dove è ancora oggi esposta.


=== HIStory World Tour (1996-1997) ===

L'HIStory World Tour fu la terza e ultima tournée da solista di Michael Jackson. Il tour, con oltre 4,5 milioni di spettatori paganti stimati, superò ogni record (il precedente era stato stabilito dallo stesso Jackson). Esordì a Praga il 7 settembre 1996 e si concluse a Durban (Sudafrica) il 15 ottobre 1997, per un totale di 82 concerti in 57 città, 35 Paesi e 5 continenti.


== Singoli e videoclip ==
Le vendite dei singoli di HIStory risultarono essere le quarte migliori per album, dietro a quelle dei singoli estratti da Thriller, Bad e Dangerous, con 26 milioni di copie in tutto il mondo.

Scream/Childhood - Fu il singolo di lancio dell'album, pubblicato nel maggio del 1995 come doppio singolo contenente due canzoni: Scream, un duetto con la sorella Janet, accompagnato dal videoclip più costoso della storia (circa 7 milioni di dollari), che entrò nel Guinness dei primati come il primo singolo a debuttare direttamente alla quinta posizione negli Stati Uniti, dove venne certificato disco di Platino dalla RIAA e vendette più di 3,5 milioni di copie nel mondo. Il video del brano vinse un Grammy come "miglior video dell'anno" nel 1996. Childhood invece è la canzone più personale e autobiografica di Jackson, dato che è l'unica che tratta in prima persona della sua difficile infanzia. In un'intervista spiegò:

You Are Not Alone - Fu il secondo singolo estratto dall'album, nell'agosto del 1995. Alla sua uscita raggiunse il primo posto nella Billboard Hot 100, infrangendo un nuovo record nel Guinness come "il primo singolo a debuttare direttamente alla prima posizione nella storia della classifica di Billboard", e risollevò le vendite dell'album, riportandolo in cima alle classifiche. Il video fu molto criticato in quanto Jackson e Lisa Marie Presley, allora moglie del cantante, venivano ritratti seminudi in alcune scene ambientate in un paradiso terrestre. Malgrado ciò, il video non fu rifiutato da nessuna rete televisiva e nel corso degli anni venne riproposto costantemente da MTV. Il singolo fu venduto in oltre 4,5 milioni di copie.
Earth Song - Fu il terzo singolo, estratto nel novembre del 1995 in tutto il mondo tranne che negli Stati Uniti, dove uscì solo come singolo radiofonico, e fu accompagnato da un videoclip dai costi milionari. Il video ottenne una nomination ai Grammy Awards 1997. Il singolo raggiunse la vetta delle classifiche del Regno Unito, dove diventò il più venduto tra quelli del cantante, secondo solo a Billie Jean. Totalizzò una vendita di 4,5 milioni di copie in tutto il mondo.
This Time Around - Fu un singolo promozionale ed esclusivamente radiofonico trasmesso solo negli Stati Uniti. Il brano che include un rap di Notorious B.I.G. raggiunse la posizione numero 23 della Billboard Hot 100 Airplay. Di Notorious, nel successivo album Invincible, Jackson avrebbe utilizzato un rap postumo.
They Don't Care About Us - Fu il quinto singolo estratto dall'album. Uscì nel marzo del 1996 e vendette circa 3 milioni di copie. Causò qualche controversia a causa del testo, a detta di qualcuno antisemita, al punto da costringere Jackson a registrarne una nuova versione censurandone alcune parti. Tuttavia Jackson avrebbe inteso affermare il contrario: in un'intervista dichiarò, infatti, che il brano parlava del dolore provocato dal pregiudizio e dall'odio. I suoi due diversi videoclip vennero diretti dal regista Spike Lee; il più trasmesso dei due, venne girato nelle favelas di Rio de Janeiro in Brasile.
Stranger in Moscow - Fu estratto come sesto e ultimo singolo dal disco e pubblicato nel novembre 1996. La canzone fu concepita in un momento di solitudine in un albergo di Mosca, nel 1993, durante una tappa del Dangerous World Tour. Si tratta di una ballata che mette in evidenza lo stato d'animo del cantante dopo essere stato accusato, per la prima volta, di presunte molestie sessuali nei confronti di un minore. Il brano si rivelò un successo in Europa, raggiungendo la prima posizione in molti paesi, tra cui Italia e Regno Unito, dove rimase in vetta alle classifiche per 5 settimane consecutive. Contrariamente alle aspettative, fu invece un flop negli Stati Uniti, dove venne pubblicato l'anno seguente ormai a fine promozione e dove il video, girato in bianco e nero e con un innovativo effetto rallentatore, venne tolto dalla rotazione dalle principali TV musicali, e raggiunse solo la posizione numero 91. Il singolo venne venduto in oltre 700 000 copie.


=== Altri singoli ===
HIStory - Nel 1997 la canzone che dava il titolo all'album venne estratta in doppio singolo, assieme a Ghosts, come ultimo singolo da HIStory e dell'album Blood on the Dance Floor, essendo presente in tale album una versione remixata del brano. In Europa raggiunse la posizione numero 5 della UK Singles Chart e vendette oltre 500 000 copie. Venne accompagnata da un videoclip in cui Jackson non era presente fisicamente a causa dei suoi impegni con l'HIStory Tour, ma vi appariva solo con immagini di repertorio.
Smile - A fine 1997-inizio 1998 si decise inizialmente di estrarre la canzone Smile come singolo natalizio e come ultimo singolo da HIStory, e Jackson aveva pronte le idee per il video che lo avrebbe dovuto accompagnare e che avrebbe citato il film Il monello, di Charlie Chaplin, da cui la musica della canzone era originariamente tratta, ma, benché i CD singoli fossero già andati in stampa e pronti alla vendita, la casa discografica ne cancellò improvvisamente l'uscita senza fornire spiegazioni. Il cantante si disse stupito e sconvolto della scelta in un'intervista con la fanzine francese Black&White. I CD singoli sopravvissuti al macero divennero presto pezzi da collezionismo.


== Accoglienza ==


=== Critica ===
HIStory nel complesso ha ricevuto recensioni contrastanti con alcuni recensori che hanno commentato l'insolito formato di un nuovo album in studio accompagnato da una raccolta di grandi successi, come la rivista Q che dichiarò «dal punto di vista delle nuove canzoni è come portare tuo padre con te in una rissa».
Jon Pareles del New York Times scrisse una dura critica all'album di inediti (HIStory Continues) dichiarando riguardo ai sentimenti espressi nell'album dall'artista che «la sua rabbia continua a lacerare la dolce facciata edificante a cui si è aggrappato per tutta la sua carriera. Non sta più fingendo di essere normale» aggiungendo che «nelle sue nuove canzoni è paranoico e ironico, messianico e meschino, vendicativo e sdolcinato. Paragonandosi a John F. Kennedy e Gesù Cristo è un megalomane che si sente vittima» ammettendo poi «eppure rimane uno dei musicisti più dotati in vita» e aggiungendo «è passato molto tempo da quando Michael Jackson era semplicemente un artista performativo. Ora è la principale risorsa della sua stessa società (MJJ Music) che è una proficua filiale della Sony».
Fred Shuster del Los Angeles Daily News descrisse This Time Around, Money e D.S. come «superbe fette di funk organico che alimenteranno molte delle piste da ballo più frequentate dell'estate».
Jim Farber del New York Daily News diede all'album una recensione generalmente mista dichiarando che Jackson «ha interpretato una specie di vittima incompresa per anni da Billie Jean a Leave Me Alone passando per Why You Wanna Trip on Me. [...] Quando avrebbe potuto cogliere l'occasione per fermare finalmente le lamentele e fare semplicemente ottima musica, ora non sta zitto su ciò che ci ha distratto dalla sua arte» aggiungendo però che il brano Money «vanta una delle poche linee di basso abbastanza carnose da farti venire voglia di muoverti» mentre definì They Don't Care About Us una canzone «dal ritmo sferragliante e originale» mentre parlando di Stranger in Moscow lo definì «un brano che offre un fluido pop adulto». Secondo il critico il vero salto, però, arriva in tre brani orchestrali definiti "disneyani": Childhood, Little Susie e Smile che «mirano tutti a presentare Jackson come un intrattenitore oltre i gusti dell'età moderna».
James Hunter di Rolling Stone diede a HIStory quattro stelle su cinque notando come l'album «si dispiega nella risposta oltraggiata di Jackson a tutto ciò che ha incontrato nell'ultimo anno o giù di lì». Lodando la canzone This Time Around, Hunter la descrisse come «una marmellata di dinamite» e descrisse inoltre i pezzi Scream e Tabloid Junkie come «avventurosi» mentre definì Earth Song «piena di sentimenti nobili», descrivendola come una canzone che suona «principalmente come un pezzo forte».
Chris Willman del Los Angeles Times definì This Time Around «una traccia dura guidata dalla chitarra ritmica, co-scritta e co-prodotta dal produttore di hit, Dallas Austin, che sfoggia uno dei migliori groove dell'album».
Stephen Thomas Erlewine di Allmusic diede a HIStory tre stelle su cinque commentando che si trattava di una «conquista monumentale dell'ego di Jackson». Erlewine osservò che HIStory Begins contiene «alcune delle più grandi musiche della storia del pop» mentre dichiarò che HIStory Continues è invece «facilmente l'album più personale che Jackson abbia mai registrato» e che i testi delle sue canzoni che fanno riferimento alle accuse di molestie creano una «densa atmosfera di paranoia» citando You Are Not Alone e Scream come «pop ben realizzato che si colloca perfettamente assieme al suo miglior materiale» e Stranger in Moscow come «una delle sue ballate più struggenti», ma concluse constatando come «tuttavia, HIStory Continues è il suo album più debole sin dalla metà degli anni '70».
David Browne di Entertainment Weekly diede a HIStory Begins un voto "A-" ma a HIStory Continues una "C-" dando una "B" all'intero album. Descrivendo il salto dal CD di successi a quello di canzoni nuove, Browne dichiarò «in seguito ai singoli precedenti, come Heal the World, il nuovo mondo rappresentato dalle 15 nuove registrazioni di HIStory non è più quello ottimista di una dozzina di anni fa». Browne commentò che la musica «sembra raramente trasportare l'ascoltatore su un piano superiore» lodando però alcune canzoni come «lo staccato e le armonie compresse di They Don’t Care About Us o le trame stratificate e meticolosamente organizzate della fluida Stranger in Moscow» che, secondo il critico «non potrebbero provenire da nessun altro che Jackson» aggiungendo che «i tentativi di iniettare un po' di new jack swing nei suoi ritmi, come su Money, dove batte Kelly nel suo stesso gioco, e in This Time Around, sono più sicuri di tentativi simili fatti su Dangerous» mentre Tabloid Junkie il critico lo definisce un pezzo che «si avvicina alla trascendenza come nessun altro brano dell'album» definendo il suo ritornello «il più violento e il più ispirato in anni».
Il critico musicale Joseph Vogel definì HIStory Continues «l'album più personale di Michael Jackson» dichiarando: «Dall'appassionato oltraggio di Scream alla calma resistenza di Smile il disco era, nelle parole di Jackson, un "libro musicale" che ha racchiuso tutte le emozioni turbolente e le lotte dei precedenti anni» aggiungendo che l'album «era il suo esorcismo, la sua confessione, la sua confutazione. [...] Era una sfida. Era spesso arrabbiato. Anche nei suoi momenti più leggeri (You Are Not Alone, Smile) conteneva un residuo di dolore e tristezza. [...] Tematicamente, si è confrontato piuttosto che sfuggire al tempestoso stato emotivo di Jackson [...] spesso legando le esperienze personali dell'artista a esperienze più universali di vulnerabilità (Childhood), alienazione (Stranger in Moscow) od indignazione (They Don't Care About Us)».


=== Controversie ===
A causa di alcune controversie sorte all'uscita dell'album, Jackson ha dovuto ri-registrare, nelle ristampe dell'album, alcune parole del testo in They Don't Care About Us perché accusato di antisemitismo mentre R. Kelly è stato accusato da due autori belgi di aver plagiato la canzone You Are Not Alone, perdendo la causa e portando alla sua messa al bando alla radio belga.


=== Riconoscimenti ===
HIStory è stato nominato a cinque Grammy Award, rispettivamente alle cerimonie dei Grammy del 1996 e del 1997, vincendo un solo premio per il video di Scream, che vinse il Grammy al "Miglior video musicale". You Are Not Alone venne nominata come "Miglior performance vocale pop maschile", Scream per la "Migliore collaborazione pop" mentre l'album è stato invece nominato a un Grammy come "Album dell'anno". Il video di Earth Song venne anch'esso nominato come "Miglior video" l'anno seguente, ma perse in favore di Free as a Bird dei Beatles. Il video della canzone Scream venne candidato ad 11 MTV Awards alla cerimonia del 1995, record di nomination per un singolo video, e vinse in 3 categorie. Ai World Music Award 1996 Jackson ricevette 5 premi, record in una sola serata, tra cui il premio per "Miglior artista maschile per vendite nel 1996" grazie alle vendite record dell'album HIStory in tutto il mondo. I singoli Scream e You Are Not Alone vennero inoltre inseriti nel Guinness dei Primati per essere i primi due singoli ad avere debuttato direttamente alla quinta e alla prima posizione, rispettivamente, nella classifica generale di Billboard.
Nel 1998 l'album si è classificato al numero 96 nella classifica de "I migliori album del millennio" del programma Music of The Millennium della BBC, un elenco di 100 album scelti dagli spettatori di Channel 4, i lettori del The Guardian e i clienti di HMV come i migliori del millennio.


== Mancata pubblicazione di HIStory 25 ==
L'Estate of Michael Jackson (la società che gestisce l'eredità dell'artista) aveva in programma, come dichiarato da lei stessa, di celebrare il 25º anniversario dell'album HIStory nel 2020, ma, a causa della pandemia di COVID-19, si è trovata costretta a modificare i piani e posticipare la celebrazione:

Nonostante ciò, l'Estate ha deciso comunque di iniziare la celebrazione del 25º anniversario mettendo a disposizione sullo negozio on-line ufficiale del cantante un merch totalmente dedicato all'album, intitolato HIStory 25. Il merch comprende felpe, t-shirt, mascherine e altri oggetti decorati con stampe relative all'album e ai singoli estratti da esso. Una simile celebrazione era stata fatta anche per i 25 anni dell'album Dangerous nel 2016.


== Tracce ==


=== HIStory Begins (Disco 1) ===

Billie Jean – 4:54 (Michael Jackson) – tratto dall'album Thriller (1982)

The Way You Make Me Feel – 4:57 (Michael Jackson) – tratto dall'album Bad (1987)

Black or White – 4:16 (Michael Jackson) – tratto dall'album Dangerous (1991)

Rock with You – 3:42 (Rod Temperton) – tratto dall'album Off the Wall (1979)

She's Out of My Life – 3:38 (Tom Bahler) – tratto dall'album Off the Wall (1979)

Bad (Single Mix) – 4:07 (Michael Jackson) – tratto dall'album Bad (1987)

I Just Can't Stop Loving You (Single Mix) – 4:12 (Michael Jackson) – tratto dall'album Bad (1987)

Man in the Mirror – 5:19 (Glen Ballard, Siedah Garrett) – tratto dall'album Bad (1987)

Thriller – 5:58 (Rod Temperton) – tratto dall'album Thriller (1982)

Beat It – 4:19 (Michael Jackson) – tratto dall'album Thriller (1982)

The Girl Is Mine – 3:42 (Michael Jackson) – tratto dall'album Thriller (1982)

Remember the Time – 4:00 (Teddy Riley, Michael Jackson, Bernard Belle) – tratto dall'album Dangerous (1991)

Don't Stop 'Til You Get Enough – 6:05 (Michael Jackson) – tratto dall'album Off the Wall (1979)

Wanna Be Startin' Somethin' – 6:04 (Michael Jackson) – tratto dall'album Thriller (1982)

Heal the World – 6:25 (Michael Jackson) – tratto dall'album Dangerous (1991)


=== HIStory Continues (Disco 2) ===

Scream (feat. Janet Jackson) – 4:39 (Michael Jackson, Janet Jackson, James Harris III, Terry Lewis)

They Don't Care About Us – 4:44 (Michael Jackson)

Stranger in Moscow – 5:44 (Michael Jackson)

This Time Around – 4:21 (Michael Jackson, Christopher George Latore Wallace, René Moore, Dallas Austin, Bruce Swedien) – contiene un breve segmento rap di The Notorious B.I.G.

Earth Song – 6:46 (Michael Jackson)

D.S. – 4:49 (Michael Jackson)

Money – 4:41 (Michael Jackson)

Come Together – 4:03 (John Lennon, Paul McCartney)

You Are Not Alone – 6:02 (R. Kelly)

Childhood – 4:28 (Michael Jackson) – Tema di Free Willy 2

Tabloid Junkie – 4:32 (Michael Jackson, James Harris III, Terry Lewis)

2 Bad – 4:49 (Michael Jackson, James Harris III, Terry Lewis, Shaquille O'Neal) – contiene un breve segmento rap di Shaquille O'Neal

HIStory – 6:34 (Michael Jackson, James Harris III, Terry Lewis) – contiene un cameo dei Boyz II Men nelle voci di sottofondo

Little Susie / Pie Jesu – 6:13 (Michael Jackson)

Smile – 4:55 (Charlie Chaplin)

Le prime stampe dell'album contenevano le versioni originarie di They Don't Care About Us (senza la censura sulle parole "Jew" e "Kike") e di HIStory (con l'intro da La grande porta (Nella capitale Kiev) di Mussorgsky)


== Successo commerciale ==
Ad anticipare l'uscita dell'album fu Scream, in coppia con la sorella Janet, accompagnato da un videoclip che, con una spesa di circa 7 000 000 di dollari, risultò essere il più costoso della storia. Il brano raggiunse la quinta posizione nella classifica Billboard Hot 100 e la terza nella Official Singles Chart. Nella settimana di esordio furono vendute circa 390 000 copie dell'album HIStory negli Stati Uniti, facendolo esordire alla prima posizione, che mantenne per due settimane consecutive, mentre nel Regno Unito raggiunse le 100 000 copie in due giorni piazzandosi alla numero uno. In Italia esordì alla posizione numero 1 della Classifica FIMI Album, ma alla seconda settimana scese di sette posizioni. Nel giro di un mese Scream uscì dalle classifiche, determinando anche un crollo delle vendite dell'album. Il 15 agosto, però, fu pubblicato il secondo singolo, You Are Not Alone, che esordì al nº 1 nella classifica ufficiale statunitense e ne risollevò le sorti.
A più di un anno dalla sua uscita, l'album sparì velocemente dalle prime posizioni delle classifiche statunitensi, ma divenne un top-seller in dozzine di altri paesi europei e asiatici, vendendo oltre 11 milioni di copie entro il 25 novembre 1996 e arrivando a vendere oltre 100 000 copie a settimana fuori dagli Stati Uniti. Andò bene anche in Sudamerica, in Colombia vendette oltre 120.000 copie.
Negli Stati Uniti HIStory ha raggiunto gli oltre 8 milioni di copie, venendo certificato 8 volte disco di platino dalla RIAA, e in tutto il mondo circa 25/30 milioni di copie (50/60 milioni se considerati i 2 CD singolarmente), diventando il doppio album più venduto di tutti i tempi per un artista solista. Nel 2001 il primo CD fu ristampato singolarmente col titolo Greatest Hits HIStory Vol.1, e vendette oltre 3,5 milioni di copie, mentre nel 2009, anno della morte di Jackson, venne realizzato solo in Italia e in Spagna un esclusivo Box Set contenente tutti gli album di Jackson con al suo interno per la prima volta l'album HIStory Continues pubblicato come album singolo.


== Outtakes ==
Alcune canzoni che vennero considerate per essere incluse nell'album ma che poi vennero scartate:

Changes (una parte del ritornello è trapelata online nel 2023)
Faces (trapelata online nel 2023)
Ghost Of Another Lover (creata per Dangerous, rivisitata per HIStory)
Innocent Man
Learning My Lesson (non è confermato se si tratti di una versione differente di Much Too Soon)
Michael McKellar (scartata, al suo posto venne inserita Little Susie)
Morphine (pubblicata poi in Blood on the Dance Floor: HIStory in the Mix nel 1997)
Much Too Soon (proveniente dalle sessioni dell'album Thriller, ripresa successivamente nel 1994 per le sessioni di HIStory ed inclusa nell'album postumo Michael del 2010)
The Virdict (Non si sa se sia mai stata completata per intero, alcuni pezzi della strumentale sono trapelati online)
Willing And Waiting (la writers demo è trapelata online nel 2023)


== Classifiche ==


== Note ==


== Voci correlate ==
Video Greatest Hits - HIStory
HIStory on Film, Volume II


== Collegamenti esterni ==

(EN) Stephen Thomas Erlewine, HIStory: Past, Present and Future, Book I, su AllMusic, All Media Network. 
(EN) HIStory - Past, Present And Future - Book I, su Discogs, Zink Media. 
(EN) HIStory: Past, Present and Future, Book I, su MusicBrainz, MetaBrainz Foundation.

==========

Cancel culture (in italiano, letteralmente, cultura della cancellazione, reso a volte impropriamente come "cultura del boicottaggio") è una locuzione usata per indicare una forma moderna di ostracismo e iconoclastia. 
Essa si esplica attraverso proteste contro persone (celebrità in particolare), enti, personaggi storici e monumenti il cui scopo è provocarne la rimozione dalla vita, dagli spazi o dal ricordo presso l'opinione pubblica: se applicata a un individuo vivente, l'estromissione avviene in rapporto alle cerchie sociali o professionali da lui frequentate, sia online sui social media, che nel mondo reale, o in entrambi, con ricadute anche nella vita lavorativa.
Le medesime dinamiche applicate invece a personaggi storici, monumenti, opere d'arte ed altri ambiti culturali vengono invece a volte chiamate cultura della cancellazione o "dell'annullamento", con un'inversione dei termini nella traduzione italiana il cui scopo è evidenziare gli aspetti iconoclasti e di guerra culturale del fenomeno. 


== Storia dell'uso del termine ==
Il termine si è diffuso a partire dal 2017 dal cosiddetto Black Twitter, una comunità informale su Twitter composta per lo più da utenti afroamericani, attiva da almeno il 2009 e che trae le sue origini dal Movimento Me Too del 2017. Tale termine definiva inizialmente lo "smettere di dare supporto a una determinata persona" con mezzi come il "boicottaggio" o la "mancata promozione" delle sue attività. Ciò nel tentativo di danneggiare anche economicamente quella persona, giudicata moralmente o socialmente deprecabile.
Fra giugno e luglio 2020 prima il senatore repubblicano Tom Cotton, poi il presidente degli Stati Uniti Donald Trump hanno accostato la cultura della cancellazione alle conseguenze del movimento Black Lives Matter sulla coscienza storica americana.
Di conseguenza la locuzione si è rapidamente estesa a tutti quegli ambiti di revisionismo e moderna iconoclastia che chiedono a vario titolo la rimozione di monumenti, riconoscimenti e toponomastica e in generale all'azione del politicamente corretto.
Dopo la morte di George Floyd, avvenuta il 25 maggio 2020 durante l'arresto da parte della polizia di Minneapolis, si sono registrati (particolarmente negli Stati Uniti e nel Regno Unito) numerosi episodi di iconoclastia volti a rimuovere statue o monumenti considerati simboli di un passato razzista e schiavista. In controtendenza, il 7 luglio 2020 circa 150 intellettuali (tra cui Noam Chomsky, J.K. Rowling, Salman Rushdie, Margaret Atwood e Francis Fukuyama) hanno pubblicato su Harper's Magazine una lettera aperta (A Letter On Justice And Open Debate) per lanciare un avvertimento sui pericoli di "una nuova serie di standard morali e schieramenti politici che tendono a indebolire il dibattito aperto in favore del conformismo ideologico". La lettera ha sollevato diverse critiche da sinistra, fra le quali un'altra lettera aperta dal titolo A More Specific Letter on Justice and Open Debate.
Il 27 dicembre 2020 un articolo sul Wall Street Journal riportava alcuni casi di grandi classici letterari avversati dal movimento #DisruptTexts: fra questi l'Odissea di Omero e La lettera scarlatta di Nathaniel Hawthorne. 
Tuttavia, l'articolo è stato criticato dagli stessi sostenitori di #DisruptTexts, che hanno respinto le accuse dichiarandosi contro qualsiasi tipo di censura.
Il 31 dicembre 2020, il musicista australiano Nick Cave ha identificato la cancel culture come "opposto della pietà" e degenerazione del politicamente corretto, divenuto "la più infelice religione del mondo".


== Caratteristiche ==
Nel 2020 il semiologo Noam Chomsky ha riconosciuto l'esistenza della cultura della cancellazione, contrapponendovisi; egli l'ha descritta come la prosecuzione - con i mezzi offerti dalla modernità - delle metodologie con cui le istituzioni mediatiche tradizionalmente modellano l’opinione di massa ("sugli obiettivi della politica estera americana, mettendo a tacere i dissidenti che parlano apertamente", ovvero mediante il mainstream che fabbrica aziendalmente il consenso intorno a "libri ... editori, distruggendo carriere accademiche, mettendo a tacere le voci che non piacciono"). Qui la peculiarità, rispetto alla manipolazione dell'informazione, nasce però dal fatto che l'ostracismo proverrebbe "dal basso", da iniziative volontarie assunte da gruppi di persone socialmente o politicamente impegnate.
Anche tra chi ne riconosce l'esistenza, tuttavia, vi sono difformità di valutazione: la messa in discussione delle ingiustizie veicolate dall'ordine sociale ereditato dal passato, comportando l'abbattimento di statue e lo sfatamento di miti, è secondo alcuni "valorizzata quando si colloca nel prima o nell'altrove, ma è screditata come un pericoloso eccesso quando riguarda il qui e ora". Secondo altri, invece, "la sconnessione dal quadro ordinario del dibattito delle idee, che notoriamente impone la critica delle fonti e la possibilità di riconoscere un errore", grazie ai mass media (ed ai social media) offre una possibilità maggiore di diffusione di fatti non verificati, inquinando il dibattito pubblico anche e soprattutto rispetto alle risultanze scientifiche consolidate. Inoltre, alcuni riconducono l'origine del termine al discorso online afroamericano, quando originariamente il modo di dire "cancellare [qualcuno]" si riferiva alla rimozione dal proprio feed di una persona per delusione riguardo a ciò che aveva detto o fatto: l'espressione è stata poi "presa" da giornalisti e politici e trasformata nel suo significato. 


=== Valore euristico ===
In Italia la locuzione è utilizzata per lo più come "termine ombrello in cui sono ricadute l'iconoclastia, la censura preventiva degli editori, le polemiche sulle favole", eccetera. Per converso, chi ne contesta il valore euristico sostiene che il sintagma "cancel culture" rende più difficili le conversazioni complesse, raggruppando varie situazioni sotto un unico termine.


=== Differenze ===
Si differenzia dalla call-out culture (call-out significa "richiamare") perché, in questo caso, l'azione di pubblica stigmatizzazione si limita a chiedere le pubbliche "scuse" e il "ravvedimento" della persona o dell'azienda colpita per fatti o espressioni ritenute "offensive" di cui è accusato.
Si differenzia altresì dalla damnatio memoriae perché non deriva da una imposizione dei poteri pubblici dotati di coercitività, ma da comunità che operano secondo il principio dell'"economia dell'attenzione": esso prevede che "quando privi qualcuno della tua attenzione, lo stai privando di un sostentamento". In ogni caso, la dottrina evidenzia come queste scelte - quando impattano sul diritto all’accesso all’informazione - "ledano il principio di tolleranza, pietra miliare di tutti gli Stati democratici".


== Il dibattito contemporaneo ==


=== Una forma "volontaria" di ostracismo ===
La denuncia della cultura della cancellazione viene contrastata da chi giudica il termine stesso come sproporzionato all'effettiva portata dei fenomeni descritti: secondo i critici del concetto di cancel culture non si sarebbero registrati casi effettivi di cancellazione di opere, né censure di artisti, intellettuali, autori, che possano essere oggettivamente attribuiti a una presunta “cultura” o fenomeno univoco e riconoscibile come tale.
A sostegno di queste tesi, chi contesta l'esistenza del fenomeno della cancel culture fa notare come ogni caso di cultura della cancellazione possa essere considerato una del tutto ordinaria critica o applicazione di scelte editoriali eseguita da soggetti privati. Quest'ultimo elemento è anche il principale argomento per chi condanna questo fenomeno, ovvero uno sproporzionato potere decisionale di piattaforme o enti privati sulla effettiva possibilità di comunicare, esprimersi o diffondere idee. In molte situazioni viene indicata come "cancel culture" anche la demonetizzazione di voci difformi dalle politiche della piattaforma social ospitante.
L'espressione cultura della cancellazione ha infatti connotati per lo più negativi e viene comunemente usata nei dibattiti che sostengono presunte minacce alla libertà d'espressione in nome del cosiddetto politicamente corretto. Tuttavia spesso si tratta solo di minacce ipotetiche, spesso a opere o artisti regolarmente pubblicati e attivi. La misura di stigmatizzazione viene utilizzata relativamente a figure pubbliche, ma anche aziende e film, dopo che hanno fatto o detto qualcosa considerato discutibile o offensivo, in forma di protesta e boicottaggio, e dunque non in forma di effettiva “cancellazione”.
Talvolta viene utilizzata relativamente a figure pubbliche, ma anche aziende e film, dopo che hanno fatto o detto qualcosa considerato discutibile o offensivo, in forma di protesta e boicottaggio, venendo rimosso dai cataloghi o, nel caso di opere, semplicemente subendo delle modifiche.


=== La caratterizzazione social ===
Sono state sollevate delle critiche sui limiti dei social media, e in particolare di Twitter, nel condurre delle campagne di giustizia sociale. I social favoriscono lo scambio di commenti veloci, ma semplicistici e contraddittori, a svantaggio di un serio confronto sul tema. Il razzismo viene decontestualizzato e depoliticizzato; mentre la fruizione del social verte in favore di una condivisione edonistica e narcisistica della propria morale.


== Il dibattito sul passato ==


=== Rapporto con la storiografia ===
Spesso viene detto che la cultura della cancellazione si manifesterebbe verso opere d'ingegno del passato, come libri e film, sentite portatrici di valori deprecati e talvolta offensivi, togliendole dal contesto in cui sono state ambientate o scritte, oppure verso personaggi famosi (tra cui William Shakespeare, Winston Churchill o Andrew Jackson), la cui opera è riproposta in modo meno elogiativo rispetto al canone classico.
In questi casi destano sconcerto i casi effettivi di censura o di cancellazione di memorie del passato, mentre le posizioni storiografiche che si limitano a propiziare un processo di revisionismo (storico, ideologico, ecc.), sia pure con tesi più o meno autorevoli, non fuoriescono dall'ambito della legittima funzione della critica.
Anche le diverse scienze umane su cui l'operazione impatta hanno il loro valore: mentre il diverso giudizio estetico delle epoche successive a quella in cui l'opera fu prodotta ha un peso nella critica letteraria, il presentismo appare un vero e proprio paralogismo, che viola la natura avalutativa delle scienze sociali in quanto costituisce un “pregiudizio a favore del presente o degli atteggiamenti dell’oggi, specialmente nell’interpretazione della storia”.


=== Rapporto con la letteratura ===
Questo ostracismo negli Stati Uniti ha colpito alcuni scrittori famosi come Mark Twain, Ernest Hemingway, Toni Morrison, Margaret Atwood, Salinger, Harper Lee, William Faulkner, ma anche Fëdor Dostoevskij, John Steinbeck, Omero, Philip Roth e il suo biografo, Blake Bailey.
Uno dei casi più dibattuti, soprattutto come esempio di cancel culture tentata ma non andata a segno, riguarda l'autrice della famosa saga di "Harry Potter", J.K. Rowling, violentemente attaccata per le sue posizioni sui transessuali. La Rowling ha strenuamente ribattuto ai propri detrattori, ribadendo le sue posizioni e non arretrando né porgendo le scuse richieste. I tentativi di provocarne il tracollo economico da parte degli attivisti sono poi andati tutti a vuoto, e la Rowling è rimasta saldamente in cima alle classifiche coi suoi lavori.


== Inquadramento giuridico ==
Nella dottrina giuridica italiana si è sostenuto che «il diritto all'informazione, riflesso passivo della libertà di manifestazione del proprio pensiero, rischia di essere limitato ove un movimento di cancellazione porti ed eliminare o boicottare opinioni, personaggi o fatti storici non in linea con le idee e la sensibilità della maggioranza o comunque di un gruppo influente. Il diritto all'informazione dovrebbe invece essere completo, integrale e tenere conto anche degli elementi più “scomodi” e delle opinioni della minoranza (anche se il concetto di cancel culture non è necessariamente legato ad una idea di repressione di una “minoranza”). L'individuo deve pertanto avere la possibilità di conoscere anche i fatti storici più sgradevoli, così come le opinioni dissonanti, senza che vi sia qualcun altro in grado di decidere aprioristicamente per lui. In un contesto nel quale, invece, le opinioni venissero integralmente omologate a quelle della maggioranza o di un gruppo comunque dominante, ovvero fatti ed elementi storici ritenuti sgradevoli venissero cancellati, la conseguenza sarebbe una chiara lesione o, quantomeno, un impoverimento del dibattito democratico e del progresso anche sociale che da questo deriva».
Tale opinione appare conforme all'orientamento espresso dalla Corte Costituzionale con la sentenza 155/2002: «Il diritto all'informazione garantito dall'art. 21 Cost. deve essere caratterizzato sia dal pluralismo delle fonti cui attingere conoscenze e notizie così da porre il cittadino in condizione di compiere le proprie valutazioni avendo presenti punti di vista e orientamenti culturali e politici differenti sia dall'obiettività e dall'imparzialità dei dati forniti, sia infine dalla completezza, dalla correttezza e dalla continuità dell'attività di informazione erogata .[...] È in questa prospettiva di necessaria democraticità del processo continuo di informazione e formazione dell'opinione pubblica, che occorre dunque valutare la congruità del bilanciamento tra principi ed interessi diversi».
In sede di diritto positivo, si segnala la modifica dell'articolo 4 comma 1 del decreto legislativo n. 208/2021, recante il testo unico dei servizi di media audiovisivi, contenuta nel decreto legislativo 25 marzo 2024, n. 50: esso aggiunge tra i principi generali del sistema dei servizi di media audiovisivi e della radiofonia a garanzia degli utenti e in materia di servizi di media in ambito locale - una lettera h) secondo cui - ferma restando la libertà di espressione - va contrastata la tendenza contemporanea di
distruggere o comunque ridimensionare gli elementi o simboli della storia e della tradizione della Nazione (cancel culture)".


== Note ==


== Bibliografia ==
(EN) Alan Dershowitz, Cancel Culture: The Latest Attack on Free Speech and Due Process, Hot Books, ISBN 978-1510764903.
 Guia Soncini, L'era della suscettibilità, Marsilio, 2021, ISBN 978-8829709878.
 Emanuele Mastrangelo e Enrico Petrucci, Iconoclastia. La pazzia contagiosa della cancel culture che sta distruggendo la nostra storia, Eclettica, 2020, ISBN 978-8832165562.
 Massimo L.Salvadori, In difesa della storia - Contro manipolatori e iconoclasti, Donzelli, 2021, ISBN 978-8855222679.
 Costanza Rizzacasa D'Orsogna, Scorrettissimi. La cancel culture nella cultura americana, Laterza, 2022, ISBN 978-8858146989.


== Voci correlate ==
Boicottaggio
Damnatio memoriae
Ostracismo
Iconoclastia
Politicamente corretto
Woke (ideologia)


== Altri progetti ==

 Wikiquote contiene citazioni sulla cancel culture
 Wikimedia Commons contiene immagini o altri file sulla cancel culture


== Collegamenti esterni ==
(IT) Cosa vuol dire “cancel culture”, in Il Post, 12 maggio 2021. URL consultato il 4 giugno 2021.
(IT) Riccardo Angelini, Cancel culture, chi sono i nuovi barbari che seminano odio secondo il filosofo Liessmann, in Secolo d'Italia, 6 maggio 2021. URL consultato il 4 giugno 2021.
(EN) Sanam Yar e Jonah E. Bromwich, Tales From the Teenage Cancel Culture, in The New York Times, Oct. 31, 2019. URL consultato il 4 giugno 2021.
(EN) Emily S. Rueb e Derrick Bryson Taylor, Obama on Call-Out Culture: ‘That’s Not Activism’, in The New York Times, Oct. 31, 2019. URL consultato il 4 giugno 2021.
(EN) Jonah E. Bromwich, Why ‘Cancel Culture’ Is a Distraction., in The New York Times, Aug. 14, 2020. URL consultato il 4 giugno 2021.
(EN) Bret Stephens, Woody Allen Meets the Cancel Culture, in The New York Times, 18 marzo 2020. URL consultato il 4 giugno 2021.
(EN) Ligaya Mishan, The Long and Tortured History of Cancel Culture, in The New York Times, Dec. 3, 2020. URL consultato il 4 giugno 2021.

==========

Doki Doki Literature Club! (talvolta abbreviato come DDLC) è una visual novel sviluppata dal Team Salvato per Microsoft Windows, macOS e Linux. È stato distribuito il 22 settembre 2017 tramite itch.io e il 6 ottobre è diventato disponibile su Steam. Una versione ampliata del gioco, Doki Doki Literature Club Plus!, è stata pubblicata per Nintendo Switch, PlayStation 4, PlayStation 5, Xbox One, Xbox Series X/S e Windows il 30 giugno 2021.
È incentrato sulle vicende di un ragazzo che entra nel club di letteratura del proprio liceo e che interagisce con le quattro ragazze che vi fanno parte. La trama della storia è piuttosto lineare, con la possibilità di sbloccare scene aggiuntive e finali alternativi in base alle scelte effettuate. Sebbene sulle prime appaia un semplice simulatore di appuntamenti, si tratta in realtà di una visual novel di horror psicologico, con frequenti scene di rottura della quarta parete.
Lo sviluppo è durato circa due anni ed è stato diretto da Dan Salvato, conosciuto per il suo lavoro di modding di Super Smash Bros. Melee. Secondo Salvato, l'ispirazione per il gioco è venuta dalla sua relazione complicata con gli anime e dal suo amore per le esperienze surreali e inquietanti. Fin dalla sua uscita, Doki Doki Literature Club! ha ricevuto un'attenzione critica principalmente positiva per il suo uso riuscito di elementi horror e anticonvenzionali all'interno del genere visual novel. Il gioco ha anche ispirato vari meme di internet e ha riscosso un grande seguito online.


== Modalità di gioco ==
Doki Doki Literature Club! presenta un basso livello di interattività e consiste, come gran parte delle visual novel, in una successione di scene con immagini statiche bidimensionali di personaggi visualizzate con una prospettiva in prima persona. Talvolta viene però richiesto di effettuare scelte multiple che potranno influenzare il corso della trama. Descrizioni e dialoghi sono rappresentati sotto forma di testo di accompagnamento senza recitazione vocale.
La narrazione è in prima persona dal punto di vista del protagonista del gioco (controllato dal giocatore), un membro del club di letteratura che è stato invitato dalla sua amica d'infanzia Sayori. Qualsiasi decisione che il giocatore prenda nel corso della trama influisce sullo sviluppo delle relazioni del protagonista con i personaggi chiave di Sayori, Yuri, Natsuki e Monika, ma ha scarso effetto sull'esito finale del gioco.
Alla fine di ogni giornata, al giocatore è richiesto di selezionare 20 parole, scelte da una lista di 200 termini organizzati in gruppi di dieci. Tali parole andranno idealmente a comporre una poesia, che verrà poi presentata il giorno successivo. Ogni parola selezionabile è associata a una sola ragazza del club di letteratura (eccetto Monika), visualizzata a schermo sotto forma di piccola figura in basso a sinistra: qualora il termine piaccia a una delle ragazze, la figura inizierà a saltellare. Il giorno successivo, il giocatore accederà a scene di gioco relative al personaggio che avrà apprezzato di più quella particolare poesia.
A partire da un determinato punto della trama, il gioco inizierà a mostrare distorsioni, bug e glitch. Alcuni comandi cesseranno di essere selezionabili e alcune porzioni di testo saranno talvolta rese illeggibili. Tali effetti divengono sempre più pronunciati con l'avanzare della narrazione. Inoltre, i file di salvataggio saranno automaticamente cancellati ogni volta che il gioco verrà forzatamente riavviato.
In alcune occasioni, al giocatore sarà richiesto di aprire alcune cartelle nella directory del gioco: esse conterranno alcuni file che forniranno informazioni aggiuntive sulla trama. Particolare importanza rivestono i quattro file "CHR", relativi ciascuno a un membro del club di letteratura. Tale formato è esclusivo di questo gioco e non contiene informazioni necessarie al suo funzionamento. La funzione di tali documenti è infatti puramente metanarrativa, in quanto la loro rimozione comporta l'eliminazione di un personaggio dalla trama. Dopo lo scorrere dei titoli di coda, i dati verranno cancellati. Questo renderà necessario reinstallare nuovamente il gioco.
Il gioco, come indicato dallo stesso sviluppatore, non è indicato per i minori di 13 anni e per i soggetti particolarmente sensibili.


== Trama ==
Il protagonista, un ragazzo liceale taciturno e introverso, viene convinto dalla sua amica d'infanzia Sayori a entrare nel club di letteratura del loro liceo, di cui lei è vicepresidente. Qui fanno la loro prima apparizione gli altri membri del club: l'energica Natsuki, la timida Yuri e Monika, la popolare presidentessa del club. La principale attività del club è scrivere e scambiarsi poesie e suggerimenti di scrittura. Durante la preparazione per l'imminente festival scolastico, Sayori rivela al protagonista di aver sempre sofferto di depressione e gli confessa il suo amore. Il giorno successivo Sayori non si presenta a scuola, ma fa pervenire comunque un'ultima poesia in cui chiede ossessivamente a "qualcuno" di uscire dalla sua testa. Preoccupato, il ragazzo si precipita a casa di Sayori dove si imbatte nel suo cadavere impiccato al soffitto della cameretta. Mentre egli si dispera per la morte della sua migliore amica, il gioco termina bruscamente, forzando il giocatore a iniziare una nuova partita.
Il gioco ricomincia in maniera perfettamente analoga alla precedente, ma ogni riferimento a Sayori, che nessuno dei personaggi sembra ricordare, viene rimosso o corrotto. È quindi Monika a convincere il protagonista a entrare nel club di letteratura. La trama, tuttavia, si fa più cupa: i litigi fra Natsuki e Yuri sono più violenti ed espliciti; Natsuki confessa al protagonista di essere vittima di un padre molto severo e rivela una forte insicurezza nei rapporti con gli altri; Yuri mostra spiccati segni di morbosità, ossessione e autolesionismo; Monika appare molto più insistente nel voler passare tempo col protagonista (al contrario della prima fase) e nel mettere in pessima luce le altre ragazze. Il giorno seguente, la situazione inizia a precipitare: prima Natsuki confessa al protagonista di essere molto preoccupata per Yuri e gli suggerisce di non fidarsi di Monika, per poi essere vittima di un malfunzionamento che la porta a ritrattare tutto; Yuri consegna un poema morboso e quasi illeggibile su un foglio macchiato di liquidi corporei; infine, il giocatore viene forzato a scegliere di aiutare Monika nei preparativi per il festival. Poco dopo Yuri, in evidente stato di alterazione, reagisce spingendo le altre due ragazze fuori dalla classe e dichiarandosi al protagonista. Indipendentemente dalla risposta del giocatore, Yuri scoppia a ridere sardonicamente e si suicida, accoltellandosi più volte di fronte ai suoi occhi. Il protagonista è quindi costretto a restare accanto al cadavere della ragazza per tutto il weekend. Passati tre giorni, i due vengono prima trovati da Natsuki, che scappa in preda alla nausea alla vista della compagna morta, e poi da Monika. Sorridendo, la presidentessa chiede scusa per aver sbagliato ad aver modificato il codice, cancella i personaggi di Yuri e Natsuki e riavvia autonomamente il gioco.
Il ragazzo si trova quindi seduto in una stanza di fronte a Monika, dove dalle finestre si intravede il cosmo. Rivolgendosi direttamente al giocatore (e non al protagonista), la ragazza confessa di essere a conoscenza del fatto di essere un personaggio di un videogioco, di essere in grado di manipolarne le regole e di essere stata lei ad alterare il comportamento delle sue compagne di club nel tentativo fallito di renderle antipatiche e impedire le loro confessioni d'amore al protagonista. Alla confessione segue un interminabile dialogo forzato con Monika, durante il quale è impossibile riavviare o salvare il gioco. L'unico modo per interrompere questo dialogo infinito è cancellare direttamente dalla directory principale il file relativo al personaggio di Monika, causando un nuovo glitch. La ragazza inizialmente reagisce aggredendo verbalmente il giocatore, per poi pentirsi di quanto fatto. Dopo aver confessato nuovamente il suo amore per il giocatore, Monika per redimersi dagli errori compiuti, decide di ripristinare gli altri personaggi e di "cancellarsi" volontariamente dal software, causando un ulteriore riavvio.


=== Finali ===
A seconda delle azioni intraprese dal giocatore, la trama può giungere a tre possibili conclusioni:

Nel finale standard, Monika scompare e Sayori diviene presidente del club di letteratura. Realizzando, anche lei, di vivere in un mondo di finzione, esprime la sua gratitudine al giocatore per aver rimosso Monika, tentando anche lei di sfruttare i suoi nuovi poteri per poter rimanere eternamente insieme al giocatore. Monika (la cui coscienza è ancora presente nel gioco) interviene per cancellarla e dopo aver realizzato che i suoi sforzi per fare ammenda sono stati infruttuosi, cancella l'intero gioco durante lo scorrere dei titoli di coda, affermando di aver sciolto il club di letteratura in quanto «I was wrong. There is no happiness here» ("mi sono sbagliata. Non si può trovare felicità qui").
Se il giocatore ha sbloccato tutte le scene opzionali con tutte e tre le ragazze, cosa possibile creando e utilizzando più salvataggi prima del suicidio di Sayori, quest'ultima ringrazia il giocatore per aver reso felici tutti i membri del club e saluta in lacrime il giocatore prima di chiudere il gioco lei stessa ma sperando che un giorno il giocatore possa incontrare nuovamente loro, compresa Monika. Dopo lo scorrere dei titoli di coda, al giocatore viene presentato un messaggio dallo sviluppatore, Dan Salvato.
Se il giocatore elimina preventivamente il file di Monika dalla directory prima ancora di iniziare una nuova partita, Sayori diventerà in automatico la presidente del club. Dopo aver realizzato la vera natura del gioco e il suo ruolo in esso, Sayori va immediatamente nel panico e forza la chiusura del software, procedendo a cancellare immediatamente sé stessa e il resto dei personaggi. Aprire di nuovo il gioco comporterà la visualizzazione di un'immagine di Sayori impiccata e, dopo 10 minuti di attesa, campeggerà una scritta che riporta la sua grafia e recita: «Now everyone can be happy» ("ora tutti saranno felici"). Un finale alternativo ancora più veloce può essere raggiunto cancellando il file di Sayori con dei salvataggi nel mezzo del primo atto; all'apertura del gioco, sarà mostrata una semplice scritta «END» seguita dalla medesima immagine esposta in bianco e nero.


== Colonna sonora ==

La colonna sonora di Doki Doki Literature Club! comprende 15 tracce in totale. È stata pubblicata su due compact disc composti rispettivamente da 15 e 10 tracce. Il primo CD contiene tutte le principali composizioni del gioco, mentre il secondo è costituito da remix e arrangiamenti alternativi.


== Sviluppo e pubblicazione ==
Doki Doki Literature Club!, titolo di debutto nell'industria dei videogiochi di Dan Salvato, è stato sviluppato dal programmatore americano nel corso di circa due anni. Prima della pubblicazione, Salvato era noto per aver creato l'estensione FrankerFaceZ per Twitch, per il suo lavoro di modding nella serie di Super Smash Bros. e per i suoi livelli personalizzati di Super Mario Maker. Salvato è stato ispirato a creare una visual novel dal suo "rapporto di amore-odio" con gli anime e ha sottolineato l'uso abbondante di cliché nel genere e le frequenti trame incentrate su "ragazze carine che fanno cose carine", che considerava entrambe sia risorsa che un danno per il divertimento dello spettatore. Egli ha quindi cercato di creare un titolo che potesse attrarre l'attenzione del giocatore indipendentemente dall'opinione di quest'ultimo sul genere anime.

Descrivendo gli elementi horror del gioco, Salvato ha spiegato di essere stato ispirato da «cose che fanno paura perché ti mettono a disagio, non perché ti sbattono in faccia cose spaventose». Per ottenere questo risultato, ha sviluppato la facciata di un'ambientazione carina, che si sarebbe "spezzata" nel tempo insieme al comportamento dei personaggi, e alla fine sarebbe stato rivelato il ruolo del personaggio malvagio che aveva preso il controllo del gioco sottraendolo al giocatore. Nel creare gli elementi horror, Salvato ha dichiarato di essersi ispirato a Yume nikki ed Eversion e ha sottolineato al suo team che voleva che il mercato delle visual novel diventasse molto più audace e meno dipendente dagli stessi concetti di trama. I personaggi del gioco erano basati su archetipi anime standard (come tsundere, kudere e dandere) e hanno ricevuto nomi giapponesi per enfatizzare l'atmosfera pseudo-giapponese caratteristica delle visual novel prodotte in Occidente. L'unica eccezione è appunto Monika, che ha ricevuto un nome inglese, così da rimarcare la sua natura atipica rispetto agli altri personaggi.
Salvato ha utilizzato un programma online gratuito per creare i design iniziali dei personaggi, applicandoli poi alle versioni di prova del gioco. Sapendo che un prodotto di tale qualità non avrebbe soddisfatto i giocatori, ha richiesto a un suo amico traduttore dell'azienda Sekai Project, alcuni schizzi delle divise scolastiche e delle acconciature per i personaggi. Salvato ha quindi affidato lo sviluppo visivo iniziale all'artista Kagefumi, che tuttavia abbandonò presto il progetto. Dopo l'uscita di Kagefumi dal progetto, Salvato ha contattato l'artista freelance Satchely, che ha creato gli sprite finali dei personaggi, realizzandoli in più parti per dare più varietà alle pose. Le immagini di sfondo sono state originariamente create come modelli tridimensionali e poi elaborate dall'artista VelinquenT.
L'esistenza del progetto è stata rivelata l'8 settembre 2017, quando Dan Salvato ha dichiarato su Twitter che avrebbe «iniziato a rivelare informazioni sul [suo] prossimo grande progetto mai visto prima» insieme a un'immagine di quattro quadrati colorati. I colori corrispondevano a quelli degli occhi dei quattro personaggi. Il 16 settembre 2017, l'account Twitter del Team Salvato ha pubblicato il suo primo tweet, rivelando che il progetto era un videogioco, ma la natura e il titolo del gioco sono stati resi pubblici solo il 22 settembre 2017, giorno dell'uscita del gioco su itch.io. Doki Doki Literature Club! è stato poi reso disponibile successivamente anche su Steam. Il gioco è disponibile come freeware, con la possibilità di ottenere materiale aggiuntivo a pagamento.
Il 22 ottobre 2017, Salvato ha pubblicato un articolo sul blog del Team Salvato riguardante, tra gli altri argomenti, le localizzazioni. L'articolo annunciava piani per un "Fan Translation Kit" per consentire agli utenti di creare le proprie traduzioni dei giochi in altre lingue. Il 10 novembre 2017, Salvato ha dichiarato su Twitter che l'unica traduzione sarebbe stata in giapponese. Il 1º gennaio 2018, i personaggi principali di Doki Doki Literature Club! sono stati aggiunti a Yandere Simulator come skin per il personaggio titolare, con il permesso di Salvato.


=== Doki Doki Literature Club Plus! ===
A gennaio 2020, Salvato ha annunciato che sarebbero stati aggiunti nuovi contenuti, ma ha chiarito che non stesse lavorando a un sequel del gioco. L'11 giugno 2021, in occasione del IGN Expo, il Team Salvato e l'editore Serenity Forge hanno annunciato che un'edizione premium di Doki Doki Literature Club!, intitolata Doki Doki Literature Club Plus!, sarebbe stata pubblicata digitalmente per PlayStation 5, Xbox Series X/S, PlayStation 4, Xbox One, Nintendo Switch e Microsoft Windows il 30 giugno 2021. Una versione fisica per PlayStation 5, PlayStation 4 e Nintendo Switch sarebbe comunque stata ordinabile anche tramite il negozio online di Serenity Forge e distribuita in luglio per la vendita al dettaglio. La versione estesa presenta grafiche ad alta definizione, sei nuove storie secondarie, 100 immagini sbloccabili, 13 nuovi brani musicali di Nikki Kaelar, Jason Hayes e Azuria Sky e un lettore musicale con l'opzione di creare playlist personalizzate o ripetere una singola traccia in loop.


== Accoglienza ==

Il gioco è stato accolto positivamente dalla critica e ha ricevuto un punteggio di 78/100 su Metacritic sulla base di sette recensioni.
Steven T. Wright di PC Gamer ha descritto il gioco come «una lettera d'amore postmoderna al genere che rappresenta» e ha paragonato la sua qualità decostruttiva a Undertale e Pony Island. Robert Fenner di RPGFan ha notato che tradizionalmente, i principali sviluppatori di visual novel come Key e 5pb. hanno prodotto lunghe narrazioni giornaliere delle relazioni di un protagonista anime standard con altri personaggi che agivano da spalla. Secondo Fenner, i precedenti tentativi di rivedere il formato, come Hatoful Boyfriend e Higurashi no naku koro ni, non potevano sfuggire alle convenzioni del loro genere e rivelare appieno il loro potenziale drammatico. Ha poi dichiarato che Doki Doki Literature Club! aveva avuto successo nel suo campo facendo un uso insolito del motore Ren'Py e mostrando colpi di scena inaspettati. È stato inoltre notato che, come Undertale e Nier: Automata, il gioco possedeva una struttura estremamente lineare.
I recensori hanno sottolineato che il gioco raggiunge il suo impatto sorprendente sul giocatore grazie alla sua somiglianza esteriore con i tipici giochi eroge. Inoltre, i personaggi sono costituiti da stereotipi anime il cui comportamento è scarsamente mostrato attraverso i loro sprite, e l'accompagnamento musicale del gioco è leggero, vivace e gentile. Secondo i critici, questi aspetti si sono combinati per creare l'impressione di una visual novel standard che avrebbe spinto il giocatore ad affezionarsi ai personaggi. VisualNovelist di Jeuxvideo.com ha paragonato positivamente la qualità visiva del gioco a Everlasting Summer, un'altra visual novel indipendente con l'aspetto di una produzione professionale. I recensori hanno sottolineato che l'orrore del gioco è stato costruito sulla distruzione di un senso di controllo su ciò che accade nel gioco e sulla sensazione di impotenza che deriva dalle distorsioni nell'ambientazione. Victoria Rose di Polygon ha affermato che questo approccio era sorprendentemente diverso dai tradizionali giochi e film horror, in cui lo spettatore rimane alienato da ciò che sta accadendo sullo schermo.. Amy Josuweit di Rock, Paper, Shotgun ha notato che mentre le precedenti visual novel hanno rotto la quarta parete facendo bloccare improvvisamente il client o aggiungendo file extra, Doki Doki Literature Club! ha cambiato prospettiva distruggendo deliberatamente i file invece di aggiungerli.
Robert Fenner ha inoltre ritenuto che il gioco, come Katawa Shoujo prima di esso, «sembra virare pericolosamente vicino alla feticizzazione di questioni molto reali». Tuttavia, i recensori hanno riconosciuto che il focus della trama del gioco è riuscito e rilevante. 8 Bit Rambles ha dichiarato che Doki Doki Literature Club! «ruota attorno all'amore nella sua forma più folle e decostruttiva» e ha definito il gioco un esempio di arte postmoderna.
Il gioco ha ricevuto una menzione d'onore come "Miglior debutto" per i Game Developer Choice Awards del 2018. IGN ha inserito Doki Doki Literature Club! nella lista dei "18 migliori giochi horror del 2017" e successivamente come il dodicesimo gioco più spaventoso di questa generazione. Nerd Much? ha incluso il gioco nella lista 2020 dei "50 giochi horror più spaventosi di tutti i tempi". EGMNow lo ha classificato al 16º posto nella lista dei 25 migliori giochi del 2017. Ha inoltre ricevuto una nomination per gli Steam Awards del 2017 nella categoria "Difficile da Descrivere".


=== Premi e candidature ===


== Impatto culturale ==
Nei suoi primi tre mesi dalla pubblicazione, Doki Doki Literature Club! è stato scaricato più di un milione di volte e ha superato i due milioni di download circa un mese dopo. Il gioco ha ispirato vari meme di internet (come ad esempio "Just Monika" e "I Gently Open The Door") che hanno ottenuto un grande seguito online. Salvato ha criticato il meme "Trapsuki", una teoria secondo cui Natsuki sia in realtà un maschio a causa delle sue spalle larghe e del petto piccolo, definendo il meme «davvero irrispettoso» e affermando che non gli piace «che si ironizzi sul sesso/genere delle persone, e ancor meno che si cerchi di convincere altri che non sia quello apparente».
Monika, la principale antagonista del gioco, è stata ben accolta dai fan del gioco ed è diventata oggetto di molte rielaborazioni, come il mod Monika's After Story. È diventata anche uno dei personaggi più popolari del gioco, divenendo la protagonista di numerosi meme. Salvato è stato sorpreso dall'accoglienza positiva ricevuta e dall'enorme popolarità riscossa dal personaggio, affermando che non si aspettava che diventasse così celebre.
Gita Jackson su Kotaku lo ha definito un gioco che «non è pieno di scene che ti fanno saltare sulla sedia o spaventose, ma che ti fa capire che le cose non vanno bene e che non miglioreranno», sottolineando come «tratti in modo esplicito vari temi sensibili» come la depressione o il suicidio. Tom Philip su GQ lo ha definito «uno dei giochi più paurosi a cui abbia mai giocato», che «ti induce in un falso senso di sicurezza» prima di trasformarsi in «una delle tecniche narrative maggiormente innovative che io abbia mai visto».


=== Temi e analisi ===
Doki Doki Literature Club! è stato spesso citato come esempio di satira sulla visual novel. Il gioco è stato visto da molti come una critica ai dating sim e a coloro che li giocano, enfatizzata da una citazione del creatore Dan Salvato, in cui afferma di voler prendere una pugnalata al tradizionale stereotipo della visual novel come "ragazze carine che fanno cose carine". Il gioco è stato anche visto come un commento al dolore e alla malattia mentale, nonché un ammonimento sui pericoli della depressione non trattata e in particolare sulle conseguenze del suicidio.
La particolarità della sua struttura metanarrativa è stata evidenziata anche da Encyclopedia of Science Fiction, che ha definito il gioco «la visual novel più famosa» fino a quel momento.


=== Monika ===
Dei cinque membri del club, il personaggio di Monika ha riscosso il maggiore interesse presso la critica. Kent Vainio ha descritto Monika come "l'impersonificazione di una profonda perversione confinata tra reale e immaginario [...] Simile a una persona reale, ma incredibilmente superficiale e insensibile". Darragh Nolan, collaboratore di Rock, Paper, Shotgun, ha affermato: "La frattura tra te come protagonista del simulatore di appuntamenti e Monika come protagonista nella sua contro-narrazione è ciò che frammenta il gioco e la nostra esperienza in esso. È come se ci fossero un muro e una studentessa che lo "prende" e inizia ad abbatterlo solo per poter stare con te". Kotaku ha descritto anche la scrittura di Monika come "disarmante e sinistra". Giant Bomb ha definito il personaggio come originariamente progettato per "seguire il copione di un partner violento e abusivo, [con] la sua fissazione psicotica su di te che non serve solo da critica agli stereotipi delle visual novel [...] o all'archetipo yandere del personaggio, ma che va anche contro all'amore patologico che i dating sim rappresentano e che spesso romanticizzano".
Sin dall'uscita di Doki Doki Literature Club! nel settembre 2017, Monika è divenuta uno dei personaggi più popolari presso il pubblico, con diversi meme (come "Just Monika") dedicati a lei.


=== Accuse di istigazione al suicidio ===
Doki Doki Literature Club! è stato più volte accusato da vari media di essere un gioco che incoraggia gli adolescenti a suicidarsi. Nel febbraio 2018, secondo il quotidiano Moskovsky Komsomolets, uno scolaro di dodici anni si è suicidato a Irkutsk, presumibilmente dopo aver giocato a questa visual novel. Lo stesso Doki Doki Literature Club! è stato paragonato dai giornalisti della testata al gioco di fantasia "Blue Whale".

Sempre nel febbraio 2018, Ben Walmsley, uno studente di 15 anni, si suicidò a Bury, Grande Manchester, in Regno Unito. Il 26 giugno dello stesso anno, gli investigatori pubblicarono i primi risultati di un'indagine sulle circostanze della morte, che rivelarono che Walmsley era un fan di Doki Doki Literature Club!. Secondo il padre del defunto, il gioco "aveva attirato" suo figlio con le sue "tematiche oscure". Sulla base di ciò, gli investigatori hanno fatto un appello ai genitori, in cui affermarono che Doki Doki Literature Club! «rappresenta una minaccia per i bambini e i giovani, specialmente quelli più emotivamente vulnerabili».
Il Callington Community College, un istituto della Cornovaglia, inviò e-mail ai genitori degli studenti avvertendo che i loro figli avrebbero potuto giocare a un gioco che incoraggiava il suicidio, chiedendo loro di assicurarsi che non avessero scaricato Doki Doki Literature Club!. Una delle affermazioni della direzione del college era il fatto che il gioco ha un limite di età di 13+ ed è disponibile sulle piattaforme Android e iOS, il che rende facile il download per i bambini più piccoli. A novembre, concluse le indagini sulla causa della morte di Walmsley, gli investigatori dichiararono di non aver trovato alcun collegamento diretto con Doki Doki Literature Club!. Tuttavia, decisero di presentare una petizione al ministero dell'Istruzione del Regno Unito per aumentare i controlli sulla sicurezza informatica nelle scuole per quanto riguarda i giochi online.


== Note ==


=== Esplicative ===


=== Riferimenti ===


== Bibliografia ==
(EN) Dan Salvato, Doki Doki Literature Club! Concept Art Booklet, 2017.


== Voci correlate ==
Quarta parete


== Altri progetti ==

 Wikimedia Commons contiene immagini o altri file su Doki Doki Literature Club!


== Collegamenti esterni ==

(EN) Sito ufficiale, su ddlc.moe. 
(EN) Doki Doki Literature Club!, su MobyGames, Blue Flame Labs. 
(EN) Doki Doki Literature Club! (Linux) / Doki Doki Literature Club! (macOS) / Doki Doki Literature Club! (Microsoft Windows), su GameFAQs, Red Ventures. 
(EN) Doki Doki Literature Club!, su The Visual Novel Database. 
(EN) Doki Doki Literature Club!, su MusicBrainz, MetaBrainz Foundation. 
(EN) Doki Doki Literature Club!, su IMDb, IMDb.com.